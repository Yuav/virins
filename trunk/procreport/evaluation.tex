\section{Jon}

	Jeg har jobbet noe med prosjekt og gruppearbeid tidligere, men aldri i en så variert gruppe som i VR-landsbyen. Jeg har fått et godt inntrykk av de andre i gruppa, med tanke på kompetanse og arbeidsinnstats. Oppgaven vi ble enige om virket veldig spennende, med stort potensiale til å kunne imponere om vi fikk det til. Det er veldig motiverende å jobbe for å skape et produkt, og få tilgang til de midlene som trengs for å realisere produktet.
	
	Mitt bidrag til prosjektet har i hovedsak vært knyttet til min elektronikkbakgrunn. Jeg føler at utbyttet mitt i EiT stort sett har vært faglig, da jeg har konsentert meg mest om produktet framfor prosessen. I så måte er jeg veldig fornøyd med prosjektet som helhet.

\section{Rahele}

	Jeg har  noe erfaring med gruppearbeid fra før, men føler likevel jeg har lært en del nytt. Dette spesielt med tanke på det store fokuset på selve prosessen og utførelse av ulike tester, samt teoridelen. Det har vært annerledes og svært lærerikt å jobbe på denne måten, men siden vi i VR- landsbyen skal lage et produkt, har det ofte føltes at prosessen kommer i veien for produktet, i stedet for å inngå som en naturlig del av veien til produktet. Slik som det har vært nå har det blitt arbeid med prosess, og så arbeid med prosjekt. På den måten blir det et slags skille mellom de to.
	
	Det har jo selvfølgelig vært litt spesielt å jobbe med et fagfelt jeg ikke har noen særlig kunnskap om, og med folk jeg normalt sett ikke vil jobbe sammen med i arbeidslivet. Det har vært litt nyttig å prøve seg på en oppgave jeg ikke hadde kunnskapene om på forhånd, men har måttet lære meg fra skratch. 
	
	Det å bli satt inn i en situasjon man ikke normalt kommer i stiller litt krav til deg om å være mer fleksibel og tenke nytt for å klare å løse den. Dette har vært en god erfaring å få med seg videre. En annen positiv ting ved VR- landsbyen er at vi får en virkelig oppgave fra en ekstern oppdragsgiver, i dette tilfellet Statoil, og får se at vi faktisk skaper et fysisk resultat, og ikke bare en rapport eller en ide til en løsning. Jeg føler imidlertid, som vi har nevnt flere ganger i rapporten, et litt ensidig fokus på datakunnskaper. Men dette fikk vi likevel løst slik at alle fikk bidratt med sin fagkompetanse.
	
	Jeg tror ikke jeg vil få så mye bruk for det jeg har lært i EiT i arbeidslivet. Jeg kan selvfølgelig dra nytte av å tenke på hvordan jeg påvirker de rundt meg, og hva slags foretrukket adferd jeg har i team. Jeg har blant annet innsett at jeg med fordel kan redusere min Supporting Dealing adferd, da den fort kan gjøre at jeg gir meg i stedet for å stå på mitt.

\section{Holger}

	Eksperter i Team har vært en unik opplevelse. Jeg har jobbet med prosjekt i grupper ved flere anledninger, men aldri i en så tverrfaglig gruppe som EiT. I ettertid tror jeg at jeg i størst grad har utviklet meg faglig i løpet av EiT, ikke prosessuelt. Landsbyen hadde et teknisk fokus, og oppgaven inneholdt noen elementer jeg ikke hadde erfaring med. Videre har jeg gjennom å tidligere ha vært læringsassistent i EiT fått erfaring med prosessteorien.
	
	Mitt bidrag i prosjektet var hovedsaklig faglig, ettersom jeg var en av to datastudenter på gruppen. Jeg bidro også med tips om prosessdelen, tatt fra mine egne erfaringer gjennom læringsassistentjobben. Jeg har lært mest om grensesnittene for bilde fra videokamera koblet til PC. Det var dette jeg brukte mest tid på i prosjektet og som vi hadde mest problemer med.
	
	I ettertid ser jeg at det var lite fasilitering i landsbyen. Læringsassistentene hadde noen økter hvor de innførte verktøy, og en del ganger stakk de innom for å se hva vi holdt på med. Jeg er likevel fornøyd med at det ble slik. Både på grunn av at jeg allerede har vært gjennom dette som læringsassistent og fordi landsbyen har fokus på produkt.
	
	Alt i alt har Eksperter i Team vært en opplevelse som har bidratt positivt for meg. Jeg har lært litt faglig og fått litt mer erfaring med gruppearbeid. Likevel synes jeg ikke at det var verdt tiden som jeg brukte på det. Til det var avkastningen for liten. Når prosjektet er over tror jeg at det viktigste jeg står igjen med er muligheten til å fortelle om prosjektet i f.eks. jobbintervju eller forretningslunsjer. 

\section{Vegar}

	De erfaringene jeg har gjort meg underveis i denne landsbyen og generelt med Eksperter i Team er mange. For det første vil jeg si at landsbylederne har vært utrolig hjelpsomme. Som veiledere har de alltid vært tilgjengelige på selve landsbydagen, men også via telefon og e-post. Utstyr for å realisere produktet har vært tilgjengelig eller blitt gjort tilgjengelig for oss på en enkel måte. Dette tror jeg utgjør et premiss for gruppenes fremgang og resultater.
	
	Når det gjelder gruppeprosessen har den vært interessant og utgjort en verdifull erfaring. Både som en øvelse i gruppesamarbeid, men også som en fin måte å bli kjent med andre studenter, som ikke deler studieretning, på. Gruppen har vært gjennom effektive perioder, morsomme perioder og turbulente perioder og det har vært lærerikt å være med på ferden. Teorien som inngår i pensum har vært brukt i noen sammenhenger, og jeg vil helt sikkert kjenne igjen noen av situasjonene og begrepene i mitt fremtidige arbeidsliv.
	
	Produktet/problemstillingen har vært gøy og lærerik å jobbe med, spesielt på programmeringssiden da vi har fått muligheten til å programmere opp mot videokamera for bildebehandling, OpenGL for 3D-scener og Nintendo Wiimotes som infrarød sensor for å nevne noen. Jeg føler at jeg har bidratt mye i alle ledd fra konsept til ferdig produkt og står igjen med verdifull kunnskap.

	Selv om ikke alle fagretningene fikk like mye innspill i prosjektet, mener jeg at alle har bidratt med sine erfaringer og sine individuelle egenskaper. Tverrfaglighet handler for meg ikke bare om å få utnyttet sin spesialkompetanse, men også om å se ting fra et annet perspektiv og bidra med elementer som ikke hadde vært tilstede uten tverrfagligheten. Både tidsmessig og innsatsmessig føler jeg at jeg og de andre gruppemedlemmene har bidratt som, eller mer enn, forventet av fagets retningslinjer, og dette gjør at jeg må si meg godt fornøyd med gruppen som medstudenter og produktet som vår leveranse. 

\section{Kristoffer}

	Jeg har fått et positivt inntrykk av VR- landsbyen og gruppa jeg deltok i. Siden dette var en sponset landsby følte jeg vi hadde mange muligheter til å løse oppgaven på en god måte, vi hadde også mange ressurssterke personer som kunne hjelpe oss med diverse problemer underveis. Oppgavene i VR- landsbyen virket ganske krevende, men med en ressurssterk gruppe virket det som oppgavene kunne løses på en god måte. 
	
	Selv hadde jeg ikke hørt så mye om EiT før prosjektet begynte, men det jeg hadde hørt var ikke så positivt. De forskjellige landsbyene hadde store forskjeller i arbeidsmengde og kunne få en urettferdig vurdering.  Men jeg synes VR- landsbyen har vært ganske interessant og lærerikt fordi oppgaven vi valgte ikke sto så nær min faglige bakgrunn. Tidligere har jeg hatt mange typer gruppearbeid men aldri så omfattende og med så mye vekt på prosess. Gruppearbeidet synes jeg har gått bra uten store uenigheter om løsing av oppgaver, og det har heller ikke vært noen personlige konflikter. Vi har derfor ikke fått så mange negative erfaringer når det gjelder tverrfaglig gruppearbeid med mange forskjellige personligheter. Den faglige kompetansen fra de fleste av gruppemedlemmene har blitt brukt godt. Vi hadde fire personer fra sivilingeniørstudiet i gruppa og for dem var oppgaven relevant, men oppgaven var mest tilpasset de med databakgrunn. Selv om oppgaven ikke var relevant for alle i gruppe, så bidrog alle med en god arbeidsinnsats og en god holdning.
