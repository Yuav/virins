VR-landsbyen har vært veldig resultatorientert, og oppgavene har kun vært innenfor datateknologi. Gruppa vår har fungert meget bra når det gjelder samarbeidsprosessen, men vi har hatt en del problemer med oppgaveløsningen. Problemene kom av gruppas manglende datakompetanse. Dette har naturlig nok ført til en del frustrasjon, men vi er glade for at dette ikke har ført til noen interne konflikter i gruppen. Vi har ubevisst rettet vår frustrasjon utad istedenfor innad i gruppen. 

Vurderingen vår av gruppen er at vi på de fleste områder har fungert som et godt team. Ett ankepunkt er kanskje mangel på beslutningsdyktighet. Vi føler ikke at gruppa er satt sammen av den riktige faglige kompetansen for å kunne løse de oppgavene som ble lagt fram i VR- landsbyen optimalt.  Men samtidig mener vi man som profesjonell skal kunne fungere i et team som består av medlemmer med tverrfaglig bakgrunn. Gjennom dette prosjektet har vi sett at vi likevel klarte å få til ganske mye, og at vi tilegnet oss mye ny lærdom. Dette gjør at vi neste gang ikke vil se like mørkt på en vanskelig oppgave hvor vi mangler viktige forkunnskaper. 
  
Når det gjelder samholdet og trivselen i gruppa, har den hele veien vært veldig god. Samholdet har holdt seg like godt både i medgang og motgang, og dette har også syntes godt utad. Dette har blant annet vært takket være sosial sammenkomst og teambuilding fra fasilitatorene og landsbyleders side. Dette førte til økt selvtillit og viljen til å stå på ble merkbart bedre etter dette. 

Vi har i Eksperter i Team ikke fått noen erfaringer i å jobbe med personer som er vanskelig å samarbeide med. Vi har heller ikke opplevd andre store konflikter under gruppearbeidet. Vi har derimot høstet erfaring i hvordan en gruppe på best mulig måte kan utnytte de resursene som hvert enkelt gruppemedlem utgjør og kunnskapen de besitter. Vi har sett at det er viktig å kartlegge de enkeltes sterke sider på et tidlig tidspunkt slik at disse kan komme gruppen raskt til gode. Vi har gjennomført adferdstest og satt oss inn i en del gruppeteori som vi ikke har reflektert noe særlig over ved tidligere teamarbeid. Vi synes alle at vi har fått bedre innblikk i hvordan vi selv opptrer i et team. Vi tror erfaringene våre fra EiT vil gjøre oss mer bevisste på teamprosess ved senere prosjekter og i arbeidslivet. 
