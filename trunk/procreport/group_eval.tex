I dette avsnittet vil vi ta for oss gruppeteori vi har blitt presentert for gjennom prosessarbeidet i landsbyen, samt teori vi har funnet fram til på egenhånd.

Deretter vil vi knytte teorien sammen med vår egen gruppeprosess i tillegg til at vi trekker frem og reflekterer rundt noen av testene vi har gjennomført. Vi vil blant annet ta for oss kjennetegn ved et velfungerende team, og diskutere hvorvidt gruppen vår oppfyller disse. I tillegg vil vi se nærmere på noen faktorer som hindrer effektivt gruppesamarbeid, og se disse opp mot gruppen vår. Til slutt vil vi se nærmere på årsaker til konflikter i en gruppe, og se om disse kan støtte oppfatningen av at gruppen vår ikke har hatt noen store konflikter.

\section{Teamteori}

	Det vil alltid være viktig å ha en teoretisk bakgrunn for å kunne studere hvordan prosessen har foregått gjennom prosjektet. Vi ønsker her å oppsummere kort noen av de teoriene vi har satt oss inn i. Disse har vært med og dannet bakgrunnen for arbeidet vårt med prosessrapporten. Det vil i stor grad være samspillet mellom den teoretiske forståelsen vår og den praktiske erfaringen som er det viktigste utbyttet av å vurdere selve prosessen. Teoriene er i stor grad hentet fra "Kompendium for Eksperter i Team" 2009 [3]. Vi har i tillegg også studert noen av kapitlene i boken "Arbeid i Team" [4], dette på grunn av at Holger tidlig i semesteret fikk anbefalt samt lånt denne boken av en som hadde hatt EiT året før. Det må presiseres at dette bare er korte sammenfatninger av teoriene, for full utdypning anbefales bøkene oppført i referanselisten. 
	
	Det finnes ingen entydig definisjon på hva et team er. Flere forskere har prøvd å beskrive dette, men disse er ikke enige med hverandre. Det de imidlertid er enige om er at ikke enhver samling av mennesker er en gruppe. Gruppen må bestå av minst to personer som danner en enhet med et felles mål der man benytter kommunikasjon, strekker seg etter målene og inkluderer hverandre. I mindre gruppe benyttes i stor grad ansikt- til- ansikt interaksjon, noe som ikke alltid er aktuelt i større grupper [4]. 

	Team er ikke nødvendigvis alltid en egnet arbeidsform. Imidlertid fins det visse arbeidsoppgaver som best løses i team, dette er blant annet oppgaver som er uoversiktlige og sammenvevde. Oppgaver som krever en viss form for kreativitet og nyskapning kan ofte ha nytte av å løses i team heller enn individuelt. Dette fordi man får ulik vinkling og flere ideer til oppgaveløsning og fremgangsmåte. I tillegg har også tverrfaglighet blitt pekt på som en viktig grunn til å jobbe i team. Flere problemer i et stadig mer komplekst samfunn krever grupper satt sammen av medlemmer fra flere fagfelt som kan løse problemene i fellesskap basert på sine erfaringer og kunnskaper. Tverrfaglighet og mangfold vil da kunne være et redskap i denne prosessen. Her er det viktig å skille mellom begrepene tverrfaglig og multifaglig. Et problem som kan deles opp i små delproblemer der hvert kan løses av en fagdisiplin vil være multifaglig, ikke tverrfaglig. Et tverrfaglig problem vil kjennetegnes ved at hver del av problemet, uansett hvor mye man deler det opp, vil være uunngåelig koblet sammen med andre deler av problemet og kan ikke løses uten å se på konsekvenser for de andre delproblemene. Dette er grunnen til at tverrfaglighet vil være avhengig av gruppearbeid for å fungere. Det finnes fire ulike produktive grupper; pseudogruppe, tradisjonell arbeidsgruppe, effektiv gruppe og høyt- ytende gruppe [3]. 

	Pseudogruppe består av medlemmer som ikke har interesse av å jobbe sammen. I stedet for god kommunikasjon er de kompetitiv og ser på hverandre som rivaler. Disse personene hadde vært mer effektiv om de hadde jobbet individuelt [3]. 
	
	I en tradisjonell arbeidsgruppe har medlemmene godtatt at de skal samarbeide men ser ikke vitsen, derfor jobber de heller ikke som en enhet. Minst mulig kommunikasjon og mest mulig separat arbeid definerer denne gruppen. Resultatet er at de hardt- arbeidende står for det meste mens resten rir på bølgen [3]. 
	
	En effektiv gruppe er en gruppe der medlemmene streber etter å maksimere deres egne samt hverandres suksess. De samarbeider gjerne og baserer resultatet på innsatsen til alle gruppemedlemmene. Toveis kommunikasjon, lederskap og diskusjon for å fremme prosessen samt konstruktiv konfliktløsing gir et godt resultat[3]. 
	
	En høytytende gruppe møter alle kriteriene for en effektiv gruppe når alle rimelige forventinger er oppfylt. Det som skiller en høyt- ytende gruppe fra en effektiv gruppe er graden av forpliktelse medlemmene har til hverandre og til gruppas suksess[3]. 
	
	Vi anser gruppen vår som en effektiv gruppe. Vi samarbeider og hjelper hverandre til å bidra enda mer. Det stor arbeidsinnsats og vekt på kommunikasjon. Som nevnt tidligere har vi hatt tilfeller av unngått konflikt eller autoritære personer i gruppen, men vi har lært av disse situasjonene og føler selv vi har forbedret oss på disse punktene. Dette er vi fornøyde med selv om vi kanskje kunne ha økt ytelsen og forpliktelsen til et høyere nivå. Dette hadde krevd ytterligere engasjement og tid fra oss, noe som ville vært vanskelig med tanke på annet skolearbeid som må vektlegges minst like mye som EiT.

\section{Utvikling i team}

	En gruppe som består av forskjellige personer med ulik bakgrunn vil stadig være under utvikling. Vi har ulike personligheter og velger bevisst eller ubevisst å holde våre personlige egenskaper skjult eller åpne for andre. Dette gjelder også sider som man kanskje ikke er klar over at man besitter. I tillegg har man egenskaper som andre oppfatter, men som man selv ikke er klar over. 
	
	Johari- vinduet [2], som ble utviklet i 1955 av Joseph Luft og Harry Ingham støtter opp om dette. Formålet med vinduet er å forstå hvordan en selv opptrer i en gruppesammenheng og hvordan du da kan opptre for å forbedre måten du påvirker andre rundt deg. Selv om det er en gammel teori, brukes den fremdeles mye. I begynnelsen er man forsiktig med å vise de egenskapene man besitter; som både du og andre er klar over at du har. Man er redd for å vise for mye av egenskapene sine i frykt for å ikke bli akseptert av de andre. Nettopp dette opplevde vi i begynnelsen av første landsbydag. Etter hvert som vi ble bedre kjent med hverandre, og dermed også mer trygge på situasjonen, kom flere og flere av egenskapene våre til syne. Dette er fordi tilliten mellom medlemmene i gruppen økte. Vi turte å komme med innspill og synspunkt uten at vi var redde for å bli latterliggjort eller utstøtt av gruppa. I tillegg kommer egenskaper du ikke selv er klar over at du har lettere til syne for resten av gruppa. Man vil alltid ha egenskaper som verken man selv eller andre er klar over. Dette er ofte det ubevisste som man kan handle ut fra uten at man forstår sitt eget handlingsmønster. Denne delen av en persons personlige egenskaper tar lengre tid å bevisstgjøre, siden ingen av partene kjenner til den. 
	  
	Underveis i prosessen har vi i gruppa blitt mer trygge på hverandre, og ingen er redde for å si hva de mener. I starten hadde vi situasjoner der vi vegret oss litt for å si fra om vi var uenige i noe; dette har vi snakket om tidligere. Etter å ha tatt opp disse har det påvirket gruppen positivt ved at vi har fått lavere terskel på å stå fram med ting vi lurer på eller er uenige i. Samtidig innser vi at det er sider ved oss selv de andre oppdager, men som vi kanskje ikke legger merke til selv. Her kan det blant annet dras fram at Holger flere ganger underveis i prosjektet ble oppfattet som sjefete, noe han ikke hadde til hensikt å oppnå. Dette var en væremåte han selv ikke var helt klar over. Vi har imidlertid blitt mer klar over de ulike sidene våre gjennom de forskjellige testene vi har utført i regi av landsbyledelsen. Testene har hjulpet oss å oppdage interessante trekk ved personlighetene våre og hvilken rolle vi mest sannsynlig vil innta i en gruppesammenheng. Eksempel på dette er at Rahele ble bevisstgjort at hun har lett for å føye seg og tilfredsstille andre og ikke si fra dersom det er noe hun er misfornøyd med. Dette har hun prøvd å jobbe med gjennom denne perioden og føler seg noe mer trygg på å stå på sitt og si fra.

\section{Teamets samarbeid}

	Et team defineres hovedsaklig på to forskjellige måter; enten som en gruppe mennesker med et felles mål, eller som en gruppe mennesker som jobber godt i fellesskap. Vårt mål er å oppnå begge deler, vi mener at dersom alle medlemmene i gruppa har felles mål vil dette automatisk føre til godt samarbeid. Flere sentrale punkt spiller inn her; forståelse for teamets mål, eierskap, kreativitet og deltagelse, tillit, alminnelig forståelse, personlig utvikling, konfliktløsning, avgjørelser og forpliktelse. Disse legger til grunn viktige holdepunkter for hvordan man skal fungere optimalt i et team [1].

	\subsection{Forståelse}
	
		Aller først er det viktig å ha forståelse for teamets mål. Dette innebærer at alle medlemmene innser at både deres personlige mål og teamets mål best oppnås ved gjensidig samarbeid [1]. 
		
		Gruppen vår har stor forståelse for dette og er enig i at samarbeid er nøkkelen til å oppnå målene vi setter individuelt og i fellesskap. To av oss har ikke tilstrekkelig datakunnskap, men Kristoffer og Rahele har fått bidratt med generell matematikk- kunnskap innenfor trigonometri. Dette når vi skulle regne ut posisjonen til vinkelen til personen som skulle bli observert av kamera. To kamera skal plasseres i viss avstand fra en person som står ca to meter fra dem. Disse kameraene skal da fange opp punkter som skal registreres på en skjerm. I tillegg har de fått bidratt med å koble til dioder og elektroder til headsettet som skal sende ut de tre ulike punktene til skjermen, samt skru opp kameraet for å fjerne IR- skjermen. Dette er selvfølgelig noe Holger, Jon eller Vegar utmerket hadde klart selv, men på denne måten har de to fått bidratt teknisk samt økt motivasjonen og forståelsen av produktutviklingen. For alle oss førte dette blant annet til bedre videre samarbeid i gruppen. Det faktum at Rahele og Kristoffer fikk bidra gjorde at de føler seg inkludert og sentrale i gruppesamspillet, samtidig som den økte forståelsen og kunnskapen gjør at de lettere kan komme med nye innspill og forslag.    

	\subsection{Eierskap og forpliktelser}
	
		I et team føler individene ofte en form for eierskap og forpliktelser for teamets felles mål. Det er viktig å ikke ha fokus på seg selv men se på alle i gruppen som en enhet [1]. 
		
		Alle i gruppen vår har hele tiden gjort sitt ytterste og vært engasjerte i det endelige produktet. Vi har selvfølgelig opplevd motgang og blitt i noen grad demotiverte, men vi har mannet opp hverandre og prøvd å fortsette med optimistisk syn. Arbeidet med oppgaven har vært preget av inndeling etter kompetanse der de datakyndige har stått for mesteparten av programmering og datateknologien. De har imidlertid vært svært flinke med å forklare og vise hverandre, og ikke minst de to uten datakompetanse, hva de gjorde, hvorfor og forklare faguttrykk nødvendig for forståelse. Slik ble vi alle inkludert i den mest tekniske delen av prosessen. Mot slutten av perioden var vi alle svært stresset og mange arbeidsoppgaver gjenstod, denne framgangsmetoden ble derfor bortprioritert i favør av effektivitet og fordeling av arbeidet slik at vi skulle bli ferdige i tide. Vi hadde likevel god progresjon og sørget for regelmessig vurdering av progresjonen i arbeidet. Når vi har støtt på problemer har hele gruppa tatt del i dette. Eierskapet ovenfor det felles målet vårt kom tydelig fram når vi støtte på flere hindringer samtidig en dag. Da måtte Jon meddele at kameraet vi har kjøpt og fått forsikret var bra nok til vårt bruk faktisk ikke var det. Det hadde for dårlig fokus, noe som gjør at den ikke kan brukes til å tracke diodene skikkelig. Samtidig sa en skuffet og noe oppgitt Holger at han ikke får kjørt koden som regner ut koordinatene til punktene vi skal registrere. Disse problemene klarte vi å løse senere i prosessen ved å skru opp atter en gang og gjøre endringer på kameraet samt prøve med annen koding for utregning av koordinatene. Men der og da sank stemningen blant resten av gruppa som i utgangspunktet var høy, drastisk med en gang. Dette er et eksempel på at hele gruppa har følt en form for eierskap overfor det felles målet vårt. Tydelig kommer verdien av dette fram i både motgang og medgang. Vi får delt frustrasjonen og nedturene våre med hverandre og kan dermed gi støtte og komme med forslag til løsninger sammen. I medgang prøver vi å huske på å rose hverandre når vi føler noen har gjort noe bra. Dette øker motivasjon og oppfordrer videre bra arbeid. 

		Samtidig har vi hatt en forpliktelse til å yte vårt beste. Gruppen vår er tilfeldig sammensatt, og alle medlemmene kan ikke sies å ha deltatt med bakgrunn i sin faglige ekspertise. Vi har prøvd å utnytte flere aspekter av fagutdannelsen til alle medlemmene, men dette har ikke alltid vært like enkelt. Holger, Vegar og Jon er de med riktig faglig bakgrunn, slik at det krever stor innsats fra alle i gruppa for å få inkludert Rahele og Kristoffer og finne områder der de får anvendt noe av kompetansen sin. Vi alle føler en forpliktelse ovenfor resultatet siden alle i gruppa har sagt seg enige i å legge ned nok tid og innsats til å skape et godt resultat. Vår lille gruppe har på de fleste punkter fungert bra som et team. Ankepunktet er som nevnt mangel på den riktige faglige kompetansen, noe som har påvirket effektiviteten vår.  

	\subsection{Kreativitet og deltagelse}
		
		Kreativitet og deltakelse innebærer at medlemmene i et team bidrar til suksess ved å tilby sin unike erfaring, talent og kompetanse til å fremme et felles mål. Dette i stedet for at vi forteller hverandre hva de skal gjør uten å ta hensyn til hva de har å tilby først [1]
		
		Kreativitet og deltakelse har hele tiden blitt mottatt som positivt og ikke minst stått sentralt i arbeidet vårt. Dette gjelder også fra medlemmer uten kompetanse i det aktuelle fagområdet. Kreativitet fra Rahele og Kristoffer har ikke alltid gitt direkte resultater, men har likevel ofte ført til videre idémyldring og etter modifisering blitt tatt i bruk likevel. Ett eksempel på dette er når vi skulle velge en gjenstand de tre ulike punktene skulle plasseres på. Det ble foreslått alt fra en enkel plate til briller til hjelm. Men det var til slutt Kristoffer sin ide om et headsett med munnstykke som vant frem som mest praktisk og anvendelig. Noen få ganger opplevde gruppa en teknisk språkbarriere som har virket hemmende på kreativiteten. Disse gangene har Rahele påpekt at hun er den som kan minst av fagterminologien og at det er desto viktigere at de andre husker å forklare ord og uttrykk slik at hun ikke ekskluderes. Dette har resten vært enige i. "Men du må i tillegg huske å spørre dersom vi sier noe som er uforståelig for deg, for vi kan fort bruke faguttrykk som faller oss veldig naturlig uten å tenke på at dette ikke er allment terminologi" presiserer Holger. 

	\subsection{Tillit og åpenhet}
	
		Miljøet i et team er preget av tillit og åpenhet. Det oppmuntres til diskusjon av ideer, meninger, uenigheter og følelser. Det er stor forståelse for medlemmenes rolle og meninger eller uenigheter kan oppfattes som kritikk [1]. 
		
		Tillit og åpenhet har vært sentralt i gruppen vår, og det har vært oppmuntret til diskusjon av ideer, meninger, uenigheter og følelser selv om det i starten var noe høyere terskel for å være uenig eller si fra. På denne måten hindrer vi også at meninger eller uenigheter blir oppfattet som kritikk. For eksempel hadde Kristoffer veldig lyst til å løse oppgaven vi hadde valgt ved bruk av ett kamera som skal registrere tre punkter. Han argumenterte for at dette ville være beste løsningen på å detektere bevegelse i de ulike retningene. Vegar mente at å bruke to kamera og ett punkt ville være best gjennomførbare løsningen. Da ville man vite avstanden til de to kameraene og dermed regne ut hvor punktene befant seg. Han anbefalte derfor å gå for den løsningen, og Holger som også er datakyndig var enig i dette. Situasjonen ble løst etter åpen diskusjon og argumentering av ideer og meninger, og Kristoffer valgte å sette tillitt til Vegars råd. Dette er et godt eksempel på at forståelsen for medlemmenes rolle var høy, og at åpenhet i diskusjon av ideer og meninger fungerte bra. 

		Alminnelig forståelse står sentralt i et team. Det praktiseres åpen og ærlig kommunikasjon, og en ekstra innsats legges inn for å forstå hverandres synspunkter. Det er viktig at man ikke er så forsiktige med uttalelser til hverandre at forståelsen ikke oppnås [1].
		
		Vi har stort sett hatt åpne diskusjoner hvor ingen har følt ubehag. En del av prosessopplegget har vært felles samtale med studentassistentene. En gang sent i prosessen hadde vi en oppgave utdelt av studentassistentene der vi alle skrev positive og negative kommentarer om gruppen på et ark. Alle arkene ble blandet sammen og lest opp anonymt. Slik fikk vi innsyn i hva de andre medlemmene syntes på en litt indirekte måte. Når lappene ble lest opp var det vanskelig å få diskusjonen i gang. Alle var veldig forsiktige med å uttale seg og ingen tok initiativ til å snakke. Situasjonen var anspent og preget av usikkerhet og stillhet. Fasilitatorteamet merket dette men fikk ikke løst opp stemningen. Etter at de hadde gått tok vi opp dette i gruppen. "Vi er utrolig stresset nå som det nærmer seg slutten av prosjektet" sa Kristoffer. "Og med alle problemene vi støtte på nå nylig er vi generelt svært anspente og klarer ikke tenke på noe annet enn å få ferdig produktet i tide", legger Jon til. Alle er enige i dette. Kameraet vi hadde kjøpt og brukt veldig lang tid på viste seg i ettertid å være for dårlig til vår bruk. Batteriene til diodene til headsettet vi skal bruke klarer ikke å levere nok strøm til så mange dioder som vi først hadde planlagt. I tillegg synes vi ikke 3D- verdenen ser så bra ut som vi hadde trodd. Alt dette opplevde vi på kort tid, noe som gjorde samtlige av oss noe uengasjerte og oppgitte. Vi følte ikke at det var uløste konflikter oss i mellom.. Vi valgte dermed å sette oss ned og diskutere og finne alternative løsninger til problemene som hadde oppstått og ta et lite møte mot slutten av dagen for å se om stemningen var lettere dersom vi fikk løst disse problemene. Og dette var nettopp tilfellet.  

	\subsection{Konfliktløsning}
	
		Konfliktløsning er en sentral og uunngåelig del av et teamarbeid. I et team innser medlemmene at konflikter er en naturlig del ved menneskelig samhandling og også en mulighet for nye ideer og kreativitet. Konflikter løses raskt og konstruktivt i et team. I et team vil medlemmene delta i avgjørelser, vinn- vinn- situasjoner er alltid et mål. Overensstemmelse må ikke være viktigere enn avgjørelsens påvirkning på gruppen [1].
		
		Gruppen vår har innsett at konflikter er en naturlig del av gruppesamarbeidet. Vi har som regel kommet raskt fram til avgjørelser som alle har sagt seg enige i. Vi tror ikke gruppen har vært redd for konflikter, og derfor tror vi heller ikke at det har vært noen latente konflikter. Vi har alle forsøkt å delta i avgjørelser og la andre komme med sine synspunkter. Ingen i gruppen føler at avgjørelser har blitt tatt over hodet på dem. I de rent faglige diskusjonene har de med mest kompetanse på området blitt mest vektlagt. Til tider har faktisk alle gruppemedlemmene vært litt vel overivrige i deltakelsen. Et eksempel på dette er når vi skulle bestemme om vi skulle gå for to eller 3- punktstracking. Selv om dette ikke akkurat var den viktigste avgjørelsen, ville alle gjerne si sin mening. Dette tok muligens litt for mye tid og tydet på ineffektivitet i beslutningsprosessen, men for oss var det viktig at alle fikk sagt sitt og fikk delta i avgjørelsen.  


\section{Konflikter i team}

	Gruppen vår har vært tilnærmet uten konflikter. Dette er kanskje en dristig påstand, men den bunner i gruppens betraktning av en konflikt. En konflikt kan defineres på to forskjellige måter [5]:  
	
	\begin{itemize}
		\item Konfliktbegrepet brukes når to parter, enten på individuelt nivå eller på gruppenivå har konkurrerende intensjoner eller mål og opplever at motparten bevisst forsøker å blokkere deres måloppnåelse.  
		\item Konfliktbegrepet brukes også om en situasjon der to personer, en person og en gruppe, eller to grupper føler seg forhindret eller frustrert på grunn av den andre parten.
	\end{itemize}
	  
	Det skilles videre mellom flere typer konflikter [5]:  
	
	\begin{itemize}
		\item Latent konflikt: En konflikt under utvikling  
		\item Skjult konflikt: En konflikt som ulmer under overflaten  
		\item Åpen konflikt: En konflikt som er synlig utad, også for ikke-involverte parter  
	\end{itemize}
	  
	Den første definisjonen av konflikt antyder et alvorlig motsetningsforhold mellom partene, som har en åpen kamp. En slik definisjon avgrenser bruk av begrepet konflikt til ganske alvorlige situasjoner. Slike situasjoner har ikke vært særlig fremtredende i gruppa vår. Et par ganger har vi hatt gruppemedlemmer som har vært veldig bestemt på hvilke løsninger som skulle velges. Dette har spesielt oppstått mellom Holger, Jon og Vegar som har god kunnskap innenfor fagfeltet og dermed sin egen bestemte mening om de beste løsningene. Likevel har de vært svært åpne for innspill fra hverandre og nye ideer på løsninger. Hovedsakelig har denne formen for konflikt oppstått ved valg av programmeringskoder, algoritmer og lignende.  
	 
	Den andre definisjonen brukes fra det øyeblikket en av partene opplever motparten som en kilde til frustrasjon. Dette impliserer at en konflikt er en subjektiv opplevelse som ikke nødvendigvis har rot i en objektiv virkelighet. Følelsen av å være frustrert eller irritert over en annen part avgjør således om en situasjon kan kalles en konflikt eller ikke. Frustrasjonen vår har utenom en gang ikke vært rettet mot personer innad i gruppen, men mer mot organiseringen av faget samt resultater i prosjektet. Den ene gangen gjaldt når Rahele var frustrert over resten av gruppa som fokuserte på å gjøre ferdig produktet og hun automatisk fikk rollen som sekretær for å skrive prosessrapport. Dette var sent i prosjektet. Det gikk en stund før hun tok til seg mot for å ta opp dette med resten. "Jeg opplever at jeg ofte blir sittende alene med prosessrapporten og må finne ut helt på egenhånd hva "vi" synes er relevant å ta med, noe som er litt irriterende. Det hadde vært fint om dere andre også tok initiativ til å skrive og bidra litt." Kristoffer tok dette straks til seg og meldte seg frivillig til å jobbe med rapporten. Jon og Vegar var noe uenige. Jon mente at det er viktig å få til et produkt som fungere slik at vi har noe å skrive om. "Jeg blir så stresset og opptatt av at vi må bli ferdig med det praktiske at jeg blir oppslukt av dette og glemmer rapportene helt", legger Vegar til. Rahele er enig med Jon og Vegar om at et bra produkt er viktig og vil dermed også gi følelsen av suksess, men det er en grunn til at produktet teller kun halvparten av karakteren og prosessen den andre halvdelen påpeker hun. Det blir stille en kort stund. "Du har helt rett, Rahele" sier Vegar og bryter tausheten. "Vi har vært litt for dårlig til å rullere de siste par gangene", sier Jon videre. Alle blir enige om at vi fortsetter å rullere som før slik at alle bidrar på alle områder. Rahele føler seg lettet og glad over at hun tok opp dette. Hadde hun ikke gjort det ville det bare ha forverret frustrasjonen og irritasjonen hennes uten at de andre medlemmene hadde fått forståelse for følelsene hennes og situasjonen.
	
\section{Samarbeidskontrakt}

	Tidlig i forløpet, 3.landsbydag, var det stor fokus på bevisstgjøring av egen og andres personlighet, samarbeid, kommunikasjon og rammer for hvordan gruppen skal fungere. Vi fikk utdelt en mal med ulike spørsmål som angår samarbeidet i gruppen. Disse besvarte vi først individuelt for deretter å gå gjennom og diskutere gruppen. Her la vi fram svarene våre; om vi var helt uenig, usikker eller helt enig med utsagnene samt begrunnet valgene. Årsaken til dette var at siden vi var en nystartet gruppe kunne det være vanskelig å få fram ulike oppfatninger i en gruppediskusjon. Ved å svare for oss selv på et ark først, sikret vi at alle "eide" sin egen oppfatning. Slik hadde alle et ståsted å gå de andre i møte fra under diskusjonen. Ved å benytte arket, kunne vi enkelt se hva vi var enige om og som vi dermed kunne inkludere i kontrakten. Ikke minst ble vi oppmerksomme på hva vi trengte å forhandle om for å komme til en enighet.  Disse utsagnene skulle gi oss en ide om hvilke momenter som kunne være nyttige å ta med i gruppens egen samarbeidskontrakt. 

	Hensikten med en slik kontrakt er i første omgang å bli enige om vesentlige forhold vedrørende samarbeidet. I tillegg skal kontrakten bestå av konkrete momenter, slik at det er lett å forstå hva gruppa er blitt enig om. Vi tok oss god tid på spørsmål vi satt inne med, slik at alle skulle være enige i kontrakten. Med bakgrunn i dette satte vi opp samarbeidskontrakten [vedlegg 1]. Kristoffer var borte denne dagen, han fikk ikke vært med i prosessen med å utforme kontrakten. Han leste gjennom og signerte uka etter uten noen innvendinger. Samarbeidskontrakten skal vi ha med oss til enhver tid og bruke aktivt. Noen ganger oppstod det uenighet innad i gruppa der vi ble nødt til å ta fram samarbeidskontrakten for å løse problemet konstruktivt. Dette skjedde blant annet 6.landsbydag da Holger mente at alle bør ha med PC så vi kan jobbe parallelt og få raskere framgang. Uten PC blir det skjevfordeling av arbeidet og mye prat men lite handling. Rahele er helt uenig med Holger, hun slår i bordet med samarbeidskontrakten som hun mener understreker at man til enhver tid skal være minimum to stykker som jobber sammen. Hun mener at ulempen med å ha med hver sin PC er at det fort kan føre til individuell arbeid og mindre kommunikasjon innad i gruppen. Holger står fortsatt på sitt, blir litt irritert og legger hendene i kryss. Vegar letter på stemningen ved å foreslå at vi har med minst to PC- er hver gang og slik at det både blir samarbeid og mer effektiv framgang. "Vi vil da i henhold til samarbeidskontrakten være flere som jobber sammen samtidig som vi øker effektiviteten", sier han. Dette syntes alle var en god idé, samtidig som vi unngår videre diskusjon for vi overholder kontrakten.

	Samarbeidskontrakten ble ikke alltid brukt aktivt. Vi kunne for eksempel si at "vi har avtalt å ha åpen diskusjon, derfor burde du ha tatt opp situasjonen når det oppstod", i stedet for å referere direkte til kontrakten, noe som kanskje hadde ført til mindre diskusjon. Også når det gjelder fravær, kom det fram når vi leste opp de anonyme lappene (se forrige kapittel) at det var noe frustrasjon på grunn av stort fravær eller for sent komming. Hadde vi helt starten da det begynte å oppstå vist til samarbeidskontrakten og bedt alle om å skjerpe seg, hadde ikke denne frustrasjonen oppstått.
	
	Vi har i ettertid kommet fram til at en samarbeidskontrakt er ikke nødvendigvis tilstrekkelig i seg selv. Feilen vår var at den ikke inneholdt sanksjoner ved brudd på kontrakten. Noe frustrasjon og problemer kunne kanskje vært unngått hvis vi helt fra begynnelsen hadde satt rammer for hvordan gruppen skulle reagere på kontraktsbrudd.
