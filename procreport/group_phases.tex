Holger har tidligere vært læringsassistent og anbefalte at vi skulle legge vekt på "de fire gruppefasene" [7, 10]. "Det er nyttig å kjenne til disse for å se hvordan en gruppe utvikler seg gjennom et samarbeid og utover et prosjekt. Dermed kan vi bruke dette i forhold vi gruppen vår og gangen i gruppeprosessen".

Siden han fra tidligere har erfaring med å veilede en gruppe, valgte vi å følge rådet hans. 

De fire fasene, i kronologisk rekkefølge, er: 
  
\begin{itemize}
	\item Forming 
	\item Storming
	\item Norming
	\item Performing
\end{itemize}
  
Vi vil i dette avsnittet ta for oss hva som kjennetegner disse fasene, og knytte dette sammen med hvordan vi opplevde de forskjellige fasene. 
  
\section{Forming}

	I denne fasen er individene opptatt av tilhørighet og aksept. Den markerer overgangen fra individ til gruppemedlem. Personene ønsker å passe inn og viser seg fra sine beste sider. Gruppemedlemmene har som oftest en positiv holdning og er ivrige etter å begynne på oppgaven som skal løses. Man prøver å definere og planlegge oppgaven, men i realiteten blir lite arbeid gjort på grunn av gruppemedlemmenes engstelse over sin egen og andres plass i gruppa. Man er derfor litt tilbakeholdne mot hverandre og søker ofte veiledning fra en prosjektleder som kan forklare gruppemedlemmenes roller ut fra kompetanse og bakgrunn, og dermed hvert medlems definerte oppgaver [10]. 
	
	Vi mener at gruppa vår var i en forming fase de første to landsbydagene, altså fra første møte til slutten av Bergensbesøket og presentasjon av oppgave. Rett etter at vi ble satt i de ulike gruppene første dagen, fikk vi en oppgave som gikk ut på å bruke et sett utdelte ting til å bygge en anretning rundt et egg slik at det kan slippes fra tredje etasje ned på asfalten. Under planleggingen og byggingen tok gruppemedlemmene på seg ulike roller. Holger ble ordstyrer under diskusjonen av ulike løsninger og koordinator under byggingen. Vegar og Jon ble ingeniørene under selve byggingen og satt mer for seg selv og bygget sin tildelte del. Under planleggingen kom de med seriøse og konstruktive forslag. Rahele viste engasjement og ble gledespreder i tillegg til å komme med ideer og å bygge noen deler av anretningen. Kristoffer var noe useriøs og etter hvert passiv, men bidro også med forslag og ideer. Dette var den første øvelsen som påvirket gruppeprosessen og gjorde oss litt trygge på hverandre. Vi fikk testet ut samarbeidet vårt, rollene og innsatsen til en viss grad ved en gitt enkel oppgave.

	Fasilitatorteamet ga oss mange oppgaver vi skulle løse i fellesskap den første dagen. Målet med disse oppgavene var å skape en god gruppefølelse. Denne gruppefølelsen utviklet vi raskt i løpet av denne dagen, og den ble ytterligere forsterket av turen til Bergen og samarbeid om å velge oppgave. I tillegg bidro det sosiale som var planlagt kvelden på den første landsbydagen. Her var vi støttende og motiverte hverandre og vant gokart konkurransen. Dette hjalp på selvfølelsen. 
	
\section{Storming}

	Dette er den andre fasen og karakteriseres av følelser, frustrasjon, sinne og fiendtlighet. Oppgaven som skal løses av gruppa har blitt definert og gruppemedlemmene begynner å bruke sine kunnskaper på fordelte oppgaver. Arbeidet går langsomt fremover. Underveis finner man at det kanskje ikke er  overensstemmelse mellom forventninger og realitet, noe som kan føre til misnøye blant medlemmene. Spenninger oppstår i gruppa, og konflikter kan følge. Man er misfornøyd med prosjektleders veiledning og rolle, og stiller også spørsmål ved sin egen rolle og sitt eget ansvar i forhold til de andre medlemmene i gruppa. Det er viktig å ta opp medlemmenes følelser og bekymringer for måten oppgaven blir utført på. Denne konfliktfylte fasen i en gruppes liv er noe man ikke kan unngå selv om det kan virke ubehagelig på gruppemedlemmene [10]. 
	
	Vi vil si at denne fasen begynte i Bergen for vår del. Da vi fikk oppgavene, skjønte Rahele og Kristoffer ikke hvordan vi skulle klare å løse så komplekse og datatekniske oppgaver. Det var i tillegg vanskelig å forstå hva enkelte av oppgavene egentlig gikk ut på. Dette førte til en del frustrasjon blant oss. Vi fikk her en kraftig knekk både i gruppefølelsen og selvfølelsen. Dette var en situasjon vi ikke var sikre på hvordan vi skulle mestre. Vi endte opp med å gjennomgå alle oppgavene i detalj, slik at alle fikk innsyn i hva de innebar og hvor mye kompetanse de krevde. Dette vakte mer forståelse og interesse for noen av oppgavene. Likevel slet vi med å finne en oppgave som passet oss alle. Frustrasjonen og irritasjonen vår vendte vi mot Statoil og Landsbyledelsen, som vi mente hadde alt for mye fokus på høy datakompetanse for å kunne løse oppgavene. Det faktum at vi rettet frustrasjonen mot utenforstående har vi diskutert tidligere i rapporten. I ettertid har vi funnet ut at dette virker samlende på oss. Det er nok derfor vi kritiserte personer utenfor gruppen når ting ikke gikk helt som planlagt. Holger gjorde oss oppmerksomme på at vi hele tiden har funnet noen utenfor gruppen å rette frustrasjonen mot. Dette er nok en av grunnene til at vi ikke har hatt noe særlig av interne konflikter i gruppen. 
	
	Vi hadde lange samtaler med blant annet Egil og Torvald om hvordan vi skulle velge en oppgave som engasjerte alle oss og involverte kompetansen vår. Egil presiserte at ikke alle fagfeltene våre trengte å inkluderes så lenge vi alle var enige om valg av oppgave og fornøyde med dette. I ettertid har vi funnet ut at det er en stor bonus at alle fagfeltene representeres på en eller annen måte. Kristoffer påpekte at kunnskap vi har tilegnet oss gjennom studiet fanger et stort spekter og vi kan utnytte mye av dette i prosessen og samarbeidet. Dette passer godt overens med punktet beskrevet over, der en typisk gruppe er misfornøyd med prosjektleders veiledning og stiller spørsmål ved hva vår rolle i gruppen er. 

	Den store spredningen av faglig kompetanse i gruppa ødela ikke forholdet oss imellom. Vi hadde en god tone og var tålmodige overfor hverandre. Humor var et viktig hjelpemiddel vi brukte ubevisst, men effektivt. På dette punktet skiller vi oss fra den normale stormingsprosessen, da denne ofte er fylt av konflikt innad i gruppen.
	
\section{Norming}

	Etter å ha kjempet seg gjennom stormingsfasen, kommer gruppen inn i den tredje fasen i gruppeutviklingen, normingsfasen. Her har forholdet mellom gruppemedlemmene blitt fastlagt. Interne personlige konflikter har for det meste blitt løst, og nivået av konfliktdannelse er mindre enn i forrige fase. Misnøyen avtar også i takt med medlemmenes tilpasning til realiteten fremfor egne forventninger.Medlemmene tilpasser seg rammevilkårene, andre gruppemedlemmer og arbeidet som skal utføres. Det oppstår en følelse av team. Individer føler seg som medlemmer av teamet, og aksepterer andre som del av teamet. Tillit begynner å utvikles i denne fasen, siden teammedlemmene begynner å åpne seg for hverandre. Det er en større deling av informasjon, ideer og følelser, og samarbeidet øker. Medlemmene gir og spør etter feedback, og føler at de åpent kan uttrykke sine følelser og kritikk. En sosialiseringsprosess oppstår i større grad, og personlige vennskap kan oppstå som strekker seg lengre enn gruppesamarbeidet. Arbeidsytelse akselererer og produktiviteten til teamet øker [10]. 
	
	Denne normingsfasen føler vi at gruppen gikk inn i etter 6.landsbydag, da vi satt samlet på konferanserommet og la en plan for arbeidet mot generalprøven. Vi hadde skjønt mer av hva som ble forventet av oss, og arbeidet nå med å fastsette gruppens mål for hvordan vi skulle løse oppgaven på en best mulig måte. Her foreslo fasilitatorteamet at vi skulle sette oss inn i forskjellige verktøy for modellering. Dette støttet Holger med bakgrunn som læringsassistent. 
	
	Videre herfra avtok misnøyen betraktelig. En plan førte til lettelse over at oppgaven ikke virket så krevende som vi hadde fryktet. Dermed så vi lysere på jobben. Teamfølelsen hadde vi hatt lenge, men denne ble ytterligere forsterket nå. Vi hadde et ønske om å involvere alle gruppemedlemmene i flere av oppgavene, men vi forstod etter hvert at det var litt dumt å sette tre mann til for eksempel å lære seg enkel programmering. Dette ble rett og slett for tidkrevende og dårlig bruk av ressurser. Vi bestemte oss derfor for å omorganisere, slik at oppgaven med utvikling av produktet ble delt i flere deler og dermed blant flere personer som mer effektivt kunne samarbeide og hjelpe hverandre ved behov, mens andre fikk et større ansvar for arbeidet med prosessrapporten og produktrapporten. Vi passet på å rullere på dette slik at alle fikk bidra på flere områder, dette forsterket følelsen av å delta i alle aspekter av prosjektet. Dette gjelder det faglige men også prosessrapporten. Dersom en enkelt person hele tiden hadde ansvaret for å skrive prosessrapporten, ville denne nærmest vært uttrykk for kun ett enkelt medlems meninger. Alternativet hadde vært at enkelte hele tiden måtte arbeidet med prosessrapporten. Dette har muligens ikke vært den mest tidseffektive løsningen, men det har vært veldig positivt for den enkeltes følelse av å bidra til sluttproduktet. Vi tror også at prosessrapporten på denne måten har blitt mer ærlig og gjenspeiler hele gruppas synspunkter på prosessen vi har vært gjennom. Dermed rullerte vi mellom produktutvikling, fagrapport og prosessrapport. Det var ingen som gjorde motstand eller viste misnøye overfor dette. Vi syntes denne løsningen fungerte kjempefint, og at alle fikk bidra på alle områdene. Ganske sent i prosjektet opplevde vi likevel at vi hadde glemt rulleringen. Dette er som nevnt tidligere, når Rahele følte hun ble satt til å kun skrive prosessrapport. Gruppen var preget av stress og hadde blitt så opphengt i å få ferdig produktet at vi hadde glemt å ta hensyn til alle i forhold til rulleringen. 

\section{Performing}

	Den fjerde og siste fasen i teamutviklingen er performingsfasen. I denne fasen er teammedlemmene svært engasjerte og ivrige etter å oppnå målet for prosjektet og ferdigstille oppgaven. Nivået av arbeidsytelse er høyt i denne fasen og teamet føler en form for enhet og stolthet av det de har oppnådd. Fasen kjennetegnes av en følelse av tilfredshet, høy selvtillit, og åpen, ærlig og velrettet kommunikasjon. Man hjelper hverandre på tvers av allerede tildelte oppgaver, og etter hvert som problemer identifiseres danner passende medlemmer undergrupper som finner løsninger på problemet og bestemmer hvordan disse skal implementeres. Individuelle medlemmer forstår at de oppnår en faglig vekst som følge av arbeidet med prosjektet [10]. 
	
	Performingsfasen vår begynte på 11.landsbydag. Da fikk vi løst algoritmer for tracking av punktene samt benyttet et nytt programmeringsmodell som viste seg å være bedre enn den vi hadde slitet med forrige gang. Nå gikk alt lettere, og på slutten av dagen fikk vi endelig opp en presis dekoder for trackingen. Dette skapte stor glede og lettelse blant oss, og troen på at vi skulle komme i mål økte betraktelig. Det hadde tidligere vært stor bekymring for hva som ville skje dersom vi ikke fikk kameraet til å fungere, og mye arbeid ville vært bortkastet. Den skikkelige innspurten i performingsfasen startet da for fullt 13.landsbydag. Da hadde alle hatt en lang og fin påskeferie. Flere av oss hadde hatt mulighet til å jobbe litt med rapportene og selve produktet i løpet av ferien, noe som var til stor glede for oss alle. Siste finpuss med produktet ble gjort og ferdigredigering av prosessrapporten ble satt i gang. Vi arbeidet mye med dette hjemme også, noe individuelt men også felles på grupperom på Gløshaugen og Petroleumsbygget på ettermiddager og kvelder. 
